# Codice di condotta #

Lo User Group Italiano di SQL Server (UGISS), associazione senza alcun fine di lucro, nasce con obiettivi statutari ben precisi tra i quali i seguenti:

* condividere idee ed esperienze tramite elaborazione di studi di casi reali, gruppi di discussione, incontri periodici, sia in ambienti pubblici che privati;
* favorire il contatto tra i professionisti del settore e quanti altri siano interessati al fine di studia soluzioni a problemi o nuovi progetti;
* organizzare e promuovere convegni, congressi, tavole rotonde, fiere, meeting, viaggi, corsi di studio e di addestramento nell'ambito degli scopi dichiarati nello statuto.

## In sintesi ##

La versione tl;dr (*too long; didn't read*) è che ci si aspetta un comportamento **professionale** e di reciproco rispetto da parte di chiunque partecipi alle attività dell'associazione, sia online (es. webinars) che in presenza (es. eventi o meetup).

## Comportamenti ammessi ##

Le attività dell'associazione sono supportate da volontari professionisti del settore che si aspettano una partecipazione altrettanto **professionale**, premurosa e rispettosa da parte di tutti gli appassionati di gestione e analisi dei dati per poter condividere esperienze e far crescere le competenze di tutti.

Previo consenso dei partecipanti, è possibile mantenere un atteggiamento più informale ma sempre nei limiti del rispetto reciproco.

## Comportamenti non ammessi ##

Posto che il richiamo alla **professionalità** dovrebbe essere già più che sufficiente, e posto che la legge Italiana dovrebbe codificare praticamente tutti i comportamenti non ammessi in quanto perseguibili, non dovrebbero essere necessari ulteriori puntualizzazioni.

Tuttavia, a costo di sembrare paternalistici in un consesso prettamente **professionale**, riportiamo alcuni dei comportamenti considerati non ammissibili: intimidazioni, violenza, discriminazione e in generale comportamenti offensivi o umilianti legati al genere, all'orientamento sessuale, alla razza, alla religione a alla disabilità.

Inoltre, l'associazione non è il luogo ideale per trattare argomenti di natura politica di alcuno tipo e orientamento.

## Conseguenze ##

In generale, gli organizzatori delle attività dell'associazione non possono sostituirsi ai pubblici ufficiali; quindi, in caso di necessità, potranno solo dare supporto nel contattare le autorità giudiziarie locali (o gli agenti di pubblica sicurezza ove presenti in loco) e nell'esporre eventuali denunce.

## Ambito di applicazione ##

Ci aspettiamo che tutti i membri dell'associazione, eventuali sponsor, speaker, ospiti rispettino questo codice di condotta in tutte le sedi sia online (es. webinar, conference online) che in presenza (es. eventi, meetup).

## Contatti ##

Per riportare un incidente contattate direttamente gli organizzatori in loco oppure mandate una mail a info@ugiss.org
